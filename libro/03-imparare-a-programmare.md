# Imparare a programmare 

*Relearn yourself*

Imparare a programmare significa due cose: imparare una nuova lingua ed imparare
a risolvere problemi usando tale lingua. Programmare significa scrivere codice
descrivendo la soluzione al proprio problema.

Quando questo testo, quello che si sta leggendo in questo momento, è stato
scritto, l'autore ha usato la lingua italiana cercando di trovare una soluzione
adeguata al problema: "Com'è meglio iniziare a imparare a programmare?"

Se pensi a quello che stai facendo in questo momento, noterai che non pensi
affatto all'italiano come lingua. Giusto?

Fare le scale è una buona analogia per la programmazione. L'ultima volta che le
abbiamo fatte magari stavamo contemporaneamente cercando le chiavi di casa,
parlando al telefono o leggendo una mail sul nostro smartphone.

Eppure non stavamo pensando a tutto quello che bisogna fare per muovere il corpo
nel modo corretto: piegare le gambe, inclinare i piedi spingere con determinati
muscoli etc..

La prima volta che abbiamo dovuto imparare a camminare quando eravamo bambini
non è stato certo semplice, ci abbiamo messo un po'. Ma adesso, ogni volta che lo
facciamo, non ci pensiamo neanche.

Programmare è molto simile, un programmatore non sta li a pensare a come
scrivere cosa. Il focus è la risoluzione di un problema, poi il codice viene
naturalmente e lo si adatta al meglio al proprio caso. Questo è anche uno dei
motivi per cui esistono così tanti linguaggi di programmazione, per ogni tipo di
problema potremmo averne uno che si adatta al meglio ad esprimere tale contesto.

Quando iniziamo ad imparare a programmare è davvero comune sentirsi un po' persi
nel mare di nuove informazioni che si ricevono. Molto comune è non capire tutto
subito, tutti noi abbiamo dei limiti e siamo umani. Per ogni cosa ci vuol tempo,
e così anche per imparare a programmare.

Col passare del tempo vedrete che imparando e ripetendo i concetti di Elixir,
tutto diventerà gradualmente più chiaro.
